---
title: Masalıma seni anlatırken&#8230;
date: 2010-11-23 00:00:00 +02:00
permalink: "/masalima-seni-anlatirken/"
categories:
- Yazılarım
tags:
- deneme
- emrah yumuk
- Yazılarım
author: emrahyumuk
layout: post
sayfa_sayac_bilgi:
- a:3:{s:12:"sayac_toplam";s:4:"2106";s:11:"sayac_bugun";s:1:"0";s:9:"son_okuma";s:10:"1364896160";}
---

Herkes uyuduğunda kabus gördüğünü söyler. Oysa ben gece seni görürüm rüyamda, cennetten gelen bir hediyedir uyku, sabah uyandığımda başlar benim kabusum.

Her gün uyumadan önce seni düşünürüm. Çok önce gördüğüm o rüyayı tekrar görmek için. Uyandığımda sabaha yine körebeyim, seni arar dururum. Sanki bulacakmış gibi&#8230; Bulduğunda saklayabilecekmiş gibi&#8230;

Zaman bendeki senden bir şey kopartamaz. Yaşlanırım ama eskimez bazı şeyler. Anlatınca eskir derler ama ne kadar anlatsam nafile, kelimeler dilime batar seni düşününce, kanatır, acıtır, savrulurlar etrafa sanki seni anlatacakmış gibi&#8230;

<!--more-->

Yıllar geçer, yollar geçer, ama geçtiğim yollardan bir sen geçmezsin. Kayıp bir hatıradır düşümdeki sen. Biraz gerçek gibi, biraz da düş&#8230;

Seni uyanıkken bulsam da bir düş sanarım gözlerimi yumarım uyanmamak için sıkı sıkı. Yine körebeyim, yine sensiz&#8230; Bak yine yalnızlık var ufukta, seni bulmak için değil hep aramak içindir uyuya kalmalarım.

Bir masaldan payıma düşer senli rüyalarımdan kaçmak. Sanki uyanmazsam her şey bal kabağına dönüşecekmiş gibi kaçarım uykularımdan, sanki uyanmazsam bir daha seni göremeyecekmişim gibi&#8230; Uyandığımdaysa bıraktığım yerden örterim üstüme sensizliği. Peşim sıra bakarım da ardımdan kimse gelmez. Ne takip eden vardır ekmek kırıntılarımı ne de bıraktığım aklımı getiren o düşten.

Hayat ancak acı verir masallarımın ve düşlerim yanında. Çizdiğim o dünyada yaşamaya izin yoktur, yasak elmadır hep gidiş gelişlerim. Gözlerden ve kalplerden saklıdır hep senli rüyalarım, her sefer gizli bir ısırıktır. Zordur bu dünyada misafir gibi yaşamak ve zordur her seferinde kovulmak uykunun en güzel yerinde. Hiç kimse haftalarca uyuyan o güzel kadar şanslı olamaz ve hiç kimseyi düşlerinde gördüğü o kişi uyandırmaz.

Mutlu sonu olan değil, sonu olmayan bir masaldır bu. Diğer masallardan beslenen ama onlar gibi olmayan. Biraz uyku, biraz düş, sessizlik, bir çığlık, gözyaşı, sensizlik, yalnızlık, hüzün, tebessüm, rüzgar, koku, sen, mutluluk, ayrılık, yalnızlık, sensizlik, hüzün&#8230; sonu gelmeyen bir içindekiler listesi vardır bu masalın. Seni görünce gülümseyen, ayrılınca bir hüznün çöktüğü&#8230; Ve uyanış aslında bir ölümdür, ölümse tekrar bir başlangıç sensizliğe&#8230;

Bir gün, uyandığında, düşler gerçek olacakmış diye bir rivayet yayılır. Uykularımdan kaçıp nefes nefese uyandığımda seni ararım odamın her köşesinde. Yastığım altına bakarım, benden kaçarken ayakkabını düşürdün mü diye? Anlarım ki uykumdan kaçan ben değil, benden kaçan sensindir her seferinde&#8230;

Emrah Yumuk  
22.11.2010
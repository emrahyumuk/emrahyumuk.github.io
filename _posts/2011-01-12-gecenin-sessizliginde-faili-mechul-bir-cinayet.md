---
title: Gecenin Sessizliğinde Faili Meçhul Bir Cinayet
date: 2011-01-12 00:00:00 +02:00
permalink: "/gecenin-sessizliginde-faili-mechul-bir-cinayet/"
categories:
- Yazılarım
tags:
- deneme
- emrah yumuk
- Yazılarım
author: emrahyumuk
layout: post
sayfa_sayac_bilgi:
- a:3:{s:12:"sayac_toplam";i:9236;s:11:"sayac_bugun";i:0;s:9:"son_okuma";i:1366293186;}
---

Zamansız ölümlere açılır ruhum. Ve perde perde seyrederim yokoluşumu bedenimin. Varoluşum yokluğumda saklıdır. Sessiz geçer benim gecem de. Ve benim gecemde bir köpeğin pati sesleri yankılar sokakta. Şaşaalı bir yalnızlık törenin son geçişidir onunki. Sokak, köpek, gece ve ben. Birbirinden habersiz bir kalabalığın ardında kalan yalnızlığını taşırız omuzlarımızda. Kimse şikayetçi değildir halinden. Ne gece sessizliğinden, ne sokak yalnızlığından, ne köpek evsizliğinden, ne de ben çaresizliğimden…

<!--more-->

Bir hikayemiz vardır bizim. Ben yazarım, onlar dinlerler. Okuyanı bulunmaz yazdıklarımın. Gecenin sessizliği bozulmasın diye seslenemem o sokak köpeğine. Ve sokak yalnızlığından olmasın diye , ve köpek evsizliğinden… İşte burda başlar benim çaresizliğim. Kalabalıklar içinde bir yalnızlık öyküsü… Ben yazarım, karışmam gerisine…

Işıklar korkmaz geceyi aydınlatmaktan. İçim bir gölgenin esiri. Karanlığım ışıksızlığımdan değil, güneşimle arama giren kara bulutlardan… Yağmur sonrası toprak kokusu ruhum. Çiçek açar elbet benim de dallarım. Gün gelir de meyvelerimi taşırken yorulurlar. Umut derler bazıları bunun adına, bense uzun uzun yazarım da anlatamam. İsterim ki umudu hissedebilin, tadın ve koklayın. Ama hüzün kokar umudum bile.

Herkes bir başkasının düşüne daldığında, karanlık çöker koca bir şehrin üstüne. Işıklar kapanmıştır artık. Gece kendi sessizliğinde boğulurken, bir sokak yalnızlığında susuverir. Ve bir köpek evsizliğinde üşürken, bir çift göz çaresizliğinde ölüverir. Kimse üstlenmez cinayetini, herkes intihar süsü verir.

Şimdi kim sahiplenecek benim intiharımı? Faili meçhuldür uykulu gözlerimin kapanışının. Bir fısıltı duysam yaşadığıma kanıt, ya da güneşi görebilsem çapaklı gözlerime vururken, bulanık da olsa. O köpek sokağın sonunda zehirlenmiş yatarken, şimdi kim gecenin ritmine ayak uyduracak. Ve sokak mezarıyken bir evsizin, şimdi bu kadar kalabalığı hangi yalnızlık kaldıracak?

Emrah Yumuk  
12.01.2011